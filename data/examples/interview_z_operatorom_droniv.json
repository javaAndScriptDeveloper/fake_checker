{
  "language": "ukrainian",
  "url": "https://censor.net/ua/resonance/3547279/interv-yu-z-operatorom-droniv-yevoyu-operator-fpv-yeva",
  "title": "Оператор FPV Єва: Не розумію, як ухилянти можуть жити в постійному страху, що їх хтось зловить та мобілізує",
  "text": "Автор: Ольга Москалюк\nКоли почалася повномасштабна війна, Єва ще навчалася в школі. А у 18 років підписала контракт і пішла нищити ворога. Півтора року перебуває в зоні бойових дій. Працює оператором FPV-дронів в бригаді \"Рубіж\". Має позивний Юнга. Нещодавно під час заїзду на позицію дістала контузію. Поки проходить лікування, ми мали змогу поспілкуватися та записати інтерв’ю.\n- Чому ти вирішила йти воювати?\n- Із самого початку я розуміла: коли мені виповниться 18 років, не залишуся осторонь того, що відбувається. Я б не хотіла чекати, коли б ця війна прийшла до мене додому. Тож це був мій свідомий вибір. Знала, куди йду і навіщо. Вирішила служити у бригаді \"Рубіж\", тому що довіряла людям, які там були. Достатньо чула про їхню роботу та професіоналізм.\n- Чи говорила ти про свої плани з однолітками? Як вони реагували?\n- Я з Ужгорода, і тут у нас не було такого чіткого розуміння, що відбувається щось погане та страшне. Через місце розташування та вік ми ж не бачили цієї війни. Коли я казала, що у 18 підпишу контракт, ніхто серйозно не сприймав.\n- А якою була реакція у батьків?\n- Вони досі не до кінця розуміють мій вибір, тому що піклуються про мене, хвилюються та переживають, оскільки я майже завжди перебуваю в зоні бойових дій. Я цілком усвідомлюю, чому так. Але все одно вони підтримують мене, як можуть. А це для мене дуже важливо. Джерело: https://censor.net/ua/r3547279",
  "repostedFrom": 20
}